---
layout: poem
title: Aeneid 6.1-13
author: Publius Vergilius Maro
editor: Erika Valdivieso
source: Mynors OCT
---

- Sic fatur lacrimans, classique immittit habenas
- et tandem Euboicis Cumarum adlabitur oris.
- obuertunt pelago proras; tum dente tenaci
- ancora fundabat nauis et litora curuae
- praetextunt puppes. iuuenum manus emicat ardens
- litus in Hesperium; quaerit pars semina flammae
- abstrusa in venis silicis, pars densa ferarum
- tecta rapit silvas inuentaque flumina monstrat.
- at pius Aeneas arces quibus altus Apollo
- praesidet horrendaeque procul secreta Sibyllae,
- antrum immane, petit, magnam cui mentem animumque
- Delius inspirat uates aperitque futura.
- iam subeunt Triuiae lucos atque aurea tecta.
